{"title":"项南同志哀辞","authors":["赵朴初"],"dates":[{"year":1998,"month":11,"day":4}],"parts":[{"type":"paragraph","text":"项南同志哀辞"},{"type":"paragraph","text":"赵朴初"},{"type":"paragraph","text":"四十三年前，与君初相识。意态惊英发，言辞喜真挚。及君主闽政，我偶访福州。相见辄欢喜，劝我南山游。游归道所见，为我解烦忧。古刹脱虎口，令行众愿酬。岁月去如飞，我已称耄耋。病身托医院，不意君亦至。朝夕相过从，谈笑如昨昔。知我念家乡，太湖贫困邑。为筹千万元，周济饥寒急。忠爱与友情，众我咸感泣。君年少于我，体魄亦魁梧。方期百岁宴，同倾甘露壶。孰知噩耗传，君竟挥手别。岂惟亲友悲，闽民同泣血。君生有自来，世代传功烈。尊翁为革命，铁骨甘百折。山路任漫漫，登攀无断绝。君今逢盛世，且为尽心力。一瞑应无憾，千载留勋绩。"}],"comments":[],"comment_pivots":[],"description":"","page_start":12,"page_end":12}