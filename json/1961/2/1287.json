{"title":"荆人袭宋·刻舟求剑·引婴投江","authors":[],"dates":[{"year":1961,"month":2,"day":22}],"parts":[{"type":"paragraph","text":"荆人袭宋·刻舟求剑·引婴投江"},{"type":"paragraph","text":"荆人欲袭宋，使人先表澭水。澭水暴益，荆人弗知，循表而夜涉。溺死者千有余人。军惊而坏都舍，向其先表之时可导也。今水已变而益多矣。荆人尚犹循表而导之，此其所以败也。"},{"type":"paragraph","text":"楚人有涉江者，其剑自舟中坠于水，遽契其舟曰：“是吾剑之所从坠”。舟止，从其所契者，入水求之。舟已行矣，而剑不行。求剑若此，不亦惑乎！"},{"type":"paragraph","text":"有过于江上者，见人方引婴儿而欲投之江中。婴儿啼，人问其故，曰：此其父善游。其父虽善游，其子岂遽善游哉。"},{"type":"paragraph","text":"〔摘自《吕氏春秋》卷十五《察今》〕"}],"comments":[],"comment_pivots":[],"description":"","page_start":8,"page_end":8}