{"title":"成衣匠","authors":["钱泳"],"dates":[{"year":1961,"month":4,"day":11}],"parts":[{"type":"paragraph","text":"成衣匠"},{"type":"paragraph","text":"〔清〕钱泳"},{"type":"paragraph","text":"成衣匠，各省俱有，而宁波尤多。今京城内外成衣者，皆宁波人也。昔有人持匹帛，命成衣者裁剪。遂询主人之性情、年纪、状貌，并何年得科第而独不言尺寸。其人怪之。成衣者曰：少年科第者，其性傲，胸必挺，需前长而后短；老年科第者，其心慵，背必伛，需前短而后长；肥者其腰宽，瘦者其身仄；性之急者宜衣短，性之缓者宜衣长。至于尺寸，成法也，何必问耶！余谓斯匠可与言成衣矣。今之成衣者，辄以旧衣定尺寸，以新样为时尚，不知短长之理，先蓄觊觎之心（注：意指过去成衣匠压缩尺寸，盗料利己的陋习），不论男女衣裳，要如杜少陵诗所谓“稳称身”者，实难其人焉。"},{"type":"paragraph","text":"〔《履园丛话》〕"}],"comments":[],"comment_pivots":[],"description":"","page_start":8,"page_end":8}